    <!DOCTYPE html>
    <html lang="grc">
    <head>
    <title>Main Text</title>
    <meta charset="utf-8">
    <link href="https://fonts.googleapis.com/css?family=Noto+Serif:400,700&amp;subset=greek,greek-ext" rel="stylesheet">
    <link href="style.css" rel="stylesheet">
    </head>
    <body>
      <div class="container">
      <nav>&#x2191; <a href="./">Edwards' Salamis in Easy Attic Greek</a></nav>
    
    <div class="chapter">
      <h3 class="chapter_ref">1 Gathering of the Greek ships at Salamis</h3>
      <span class="verse_ref">1</span>&nbsp;Ὁ δὲ τῶν Ἑλλήνων ναυτικὸς στρατὸς ἀπ’ Ἀρτεμισίου, τῶν Ἀθηναίων δεομένων, εἰς Σαλαμῖνα ἔσχε τὰς ναῦς. οἱ γὰρ Ἀθηναῖοι ἐβούλοντο παῖδάς τε καὶ γυναῖκας πέμπειν ἐκ τῆς Ἀττικῆς. καὶ ἐπὶ τοῖς παροῦσι πράγμασιν ἔμελλον βουλὴν ποιήσεσθαι, ὡς ἐψευσμένοι τῆς γνώμης. νομίζοντες γὰρ εὑρήσειν Πελοποννησίους πανδημεὶ ἐν τῇ Βοιωτίᾳ μένοντας τὸν βάρβαρον, οὐχ εὗρον. ἀλλὰ ἤκουον τὸν Ἰσθμὸν αὐτοὺς τειχίζειν, τὴν Πελοπόννησον περὶ πλείστου ποιουμένους. οὕτω δὴ ταῦτα πυνθανόμενοι, ἐδέοντο αὐτῶν σχεῖν εἰς Σαλαμῖνα.
      <br/>
      <span class="verse_ref">2</span>&nbsp;Οἱ μὲν δὴ ἄλλοι ἔσχον εἰς Σαλαμῖνα, Ἀθηναῖοι δὲ εἰς τὴν ἑαυτῶν. κήρυγμα δὲ ἐποιήσαντο, ᾗ τις Ἀθηναίων δύναται, σῴζειν τοὺς παῖδας τε καὶ τοὺς οἰκέτας. ἐνταῦθα οἱ μὲν πλεῖστοι εἰς Τροιζῆνα ἔπεμψαν, οἱ δὲ εἰς Αἴγιναν, οἱ δὲ εἰς Σαλαμῖνα. ἐπεὶ δὲ οἱ ἀπ᾽ Ἀρτεμισίου εἰς Σαλαμῖνα ἔσχον τὰς ναῦς, συνῆλθε καὶ ὁ λοιπὸς τῶν Ἑλλήνων ναυτικὸς στρατὸς ἐκ Τροιζῆνος. ἐκεῖσε γὰρ προείρητο συλλέγεσθαι. συνελέχθησάν τε δὴ πολλῷ πλείονες νῆες ἢ ἐπ᾽ Ἀρτεμισίῳ ἐναυμάχουν, καὶ ἀπὸ πόλεων πλειόνων. ναύαρχος δὲ ἐπῆν ὁ αὐτὸς ὅσπερ ἐπ᾽ Ἀρτεμισίῳ, Εὐρυβιάδης ἀνὴρ Σπαρτιάτης. ναῦς δὲ πολλῷ πλείστας καὶ ἄριστα πλεούσας παρείχοντο Ἀθηναῖοι.
      <br/>
    </div>
    <div class="chapter">
      <h3 class="chapter_ref">2 Debate of the Greek commanders. Occupation of Athens</h3>
      <span class="verse_ref">1</span>&nbsp;Ὡς δὲ εἰς τὴν Σαλαμῖνα συνῆλθον οἱ στρατηγοί, ἐβουλεύοντο ὅπου δοκοίη ἐπιτηδειότατον εἶναι ναυμαχίαν ποιεῖσθαι ὧν τόπων αὐτοὶ ἐγκρατεῖς εἰσί. αἱ δὲ γνῶμαι τῶν λεγόντων αἱ πλεῖσται συνέπιπτον, πρὸς τὸν Ἰσθμὸν πλεύσαντας ναυμαχεῖν πρὸ τῆς Πελοποννήσου. καὶ τόδε ἐπέλεγον, ὡς, ἐὰν νικηθῶσι τῇ ναυμαχίᾳ, ἐν Σαλαμῖνι μὲν ὄντες πολιορκήσονται ἐν τῇ νήσῳ, πρὸς δὲ τῷ Ἰσθμῷ εἰς τοὺς ἑαυτῶν ἀποφεύξονται. ταῦτα δὴ τῶν ἀπὸ Πελοποννήσου στρατηγῶν λεγόντων, ἦλθεν ἀνὴρ Ἀθηναῖος, ἀγγέλλων ἥκειν τὸν βάρβαρον εἰς τὴν Ἀττικὴν καὶ πᾶσαν αὐτὴν καίειν. ὁ γὰρ διὰ Βοιωτίας τραπόμενος στρατὸς ἔκαυσε Θεσπειάς τε καὶ Πλαταιάς, πυθόμενος Θηβαίων ὅτι οὐκ ἐμήδιζον· ἧκέ τε εἰς τὰς Ἀθήνας, καὶ πάντα ἐκεῖνα ἐδήου.
      <br/>
      <span class="verse_ref">2</span>&nbsp;Καὶ αἱροῦσι ἐρήμην τὴν πόλιν, καί τινας ὀλίγους εὑρίσκουσι τῶν Ἀθηναίων ἐν τῷ ἱερῷ ὄντας, ταμίας τε τοῦ ἱεροῦ καὶ πένητας ἀνθρώπους· οἵ, φραξάμενοι τὴν ἀκρόπολιν θύραις τε καὶ ξύλοις, ἠμύνοντο τοὺς ἐπιόντας. διὰ γὰρ πενίαν οὐκ ἔφυγον ἐς Σαλαμῖνα ἢ αὐτοὶ νομίζοντες ἐξευρηκέναι τὸ μαντεῖον, ὃ ἡ Πυθία ἔχρησε, τὸ ξύλινον τεῖχος ἀνάλωτον ἔσεσθαι. οἱ οὖν πολιορκούμενοι ἠμύνοντο, καίπερ εἰς τὸ ἔσχατον κακοῦ ἐλθόντες. οὐδὲ λόγους τῶν Πεισιστρατιδῶν προσφερόντων περὶ ὁμολογίας ἐδέχοντο. ἀμυνόμενοι δὲ ἄλλα τε ἐμηχανῶντο καὶ δὴ καί, προσιόντων τῶν βαρβάρων πρὸς τὰς πύλας, μεγάλους λίθους ἔβαλλον, ὥστε Ξέρξην ἐπὶ χρόνον συχνὸν ἀπορίᾳ ἔχεσθαι μὴ δυνάμενον αὐτοὺς ἐλεῖν.
      <br/>
      <span class="verse_ref">3</span>&nbsp;Χρόνῳ δ᾽ ἐκ τῶν ἀπόρων ἐφάνη τις εἴσοδος τοῖς βαρβάροις. ἔμπροσθε γὰρ πρὸ τῆς ἀκροπόλεως, ὄπισθε δε τῶν πυλῶν, ᾗ οὔτε τις ἐφύλαττεν οὔτ’ ἐφοβεῖτο μή τις κατὰ ταῦτα ἀναβαίη, ταύτῃ ἀνέβησάν τινες, καίπερ ἀποκρήμνου ὄντός τοῦ τόπου. ὡς δὲ εἶδον αὐτοὺς ἀναβεβηκότας οἱ Ἀθηναῖοι ἐπὶ τὴν ἀκρόπολιν, οἱ μὲν ἔρριπτον ἑαυτοὺς κατὰ τοῦ τείχους καὶ διεφθείροντο, οἱ δὲ εἰς τὸ μέγαρον κατέφευτγον. τῶν δὲ Περσῶν οἱ ἀναβεβηκότες πρῶτον μὲν ἐτράποντο πρὸς τὰς πύλας, ταύτας δὲ ἀνοίξαντες τοὺς ἱκέτας ἀπέκτεινον· τὸ δὲ ἱερὸν συλήσαντες ἔκαυσαν πᾶσαν τὴν ἀκρόπολιν. σχὼν δὲ παντελῶς τὰς Ἀθήνας, Ξέρξης ἀπέπεμψεν εἰς Σοῦσα ἄγγελον ἱππέα Ἀρταβάνῳ ἀγγελοῦντα τὴν παροῦσαν ἑαυτῷ εὐτυχίαν. συγκαλέσας δὲ Ἀθηναίων τοὺς φυγάδας, ἐκέλευε τρόπῳ τῷ σφετέρῳ θῦσαι τὰ ἱερά, εἴτε δὴ ἐνύπνιόν τι εἶδε, εἴτε καὶ ἐνθύμιον αὐτῷ ἐγένετο κατακαύσαντι τὸ ἱερόν.
      <br/>
    </div>
    <div class="chapter">
      <h3 class="chapter_ref">3 Alarm in the Greek fleet. Policy of Themistocles</h3>
      <span class="verse_ref">1</span>&nbsp;Οἱ δὲ ἐν Σαλαμῖνι Ἕλληνες, ὡς ἠγγέλθη τὰ περὶ τὴν Ἀθήνων ἀκρόπολιν, εἰς τοσοῦτον θόρυβον ἀφίκοντο, ὥστε ἔνιοι τῶν στρατηγῶν οὐδὲ κυρωθῆναι ἔμενον τὸ προκείμενον πρᾶγμα, ἀλλ’ εἰς τὰς ναῦς εἰσέπιπτον καὶ ἱστία ᾔροντο. τοῖς δὲ ὑπολειπομένοις αὐτῶν ἔδοξε πρὸ τοῦ Ἰσθμοῦ ναυμαχεῖν. νύξ τε ἐγίγνετο, καὶ διαλυθέντες ἐκ τοῦ συνεδρίου εἰσέβαινον εἰς τὰς ναῦς. ἐνταῦθα δὴ Θεμιστοκλέα ἐλθόντα ἐπὶ τὴν ναῦν ἠρώτα Μνησίφιλος, ἀνὴρ Ἀθηναῖος, ὅ τι εἴη βεβουλευμένον. πυθόμενος δὲ αὐτοῦ ὡς εἴη δεδογμένον πρὸ τῆς Πελοποννήσου ναυμαχεῖν, εἶπεν·
      <br/>
      <span class="verse_ref">2</span>&nbsp;“Οὔτοι ἄρα περὶ οὐδεμιᾶς ἔτι πατρίδος ναυμαχήσεις. κατὰ γὰρ πόλεις ἕκαστοι τρέψονται· καὶ οὔτε αὐτοὺς Εὐρυβιάδης κατέχειν δυνήσεται οὔτε τις ἀνθρώπων ἄλλος, ὥστε μὴ οὐ διασκεδασθῆναι τὴν στρατιάν. ἀπολεῖταί τε ἡ Ἑλλάς. ἀλλ᾽, εἴ τις ἔστι μηχανή, ἴθι καὶ πειρῶ διαχέαι τὰ βεβουλευμένα.”
      <br/>
      <span class="verse_ref">3</span>&nbsp;Μάλιστα δὴ τῴ Θεμιστοκλεῖ ἤρεσκε τοῦτο· καὶ οὐδὲν ἀποκρινάμενος ἦλθεν ἐπὶ τὴν ναῦν τὴν Εὐρυβιάδου. ἀφικόμενος δὲ ἔφη ἐθέλειν αὐτῷ πρᾶγμα τι κοινοῦσθαι. ὁ δὲ αὐτὸν εἰς τὴν ναῦν εἰσβάντα ἐκέλευε λέγειν, εἴ τι βούλοιτο. ἐνταῦθα οὖν ὁ Θεμιστοκλῆς λέγει αὐτῷ ἐκεῖνά τε πάντα, ἃ ἤκουσε Μνησιφίλου, ἑαυτοῦ ποιούμενος, καὶ ἄλλα πολλὰ προστιθείς· τέλος δὲ ἔπεισεν αὐτὸν ἐκ τῆς νεὼς ἐκβῆναι συλλέξαι τε τοὺς στρατηγοὺς εἰς τὸ συνέδριον. ὡς δὲ ἄρα συνελέχθησαν, πρὶν τὸν Εὐρυβιάδην προθεῖναι τὸν λόγον, πολὺς ἦν ὁ Θεμιστοκλῆς ἐν τοῖς λόγοις. λέγοντος δὲ αὐτοῦ, ὁ Κορίνθιος στρατηγὸς Ἀδείμαντος εἶπεν· “Ὦ Θεμιστόκλεις, ἐν τοῖς ἀγῶσιν οἱ προεξανιστάμενοι ῥαπίζονται.” ὁ δὲ ἀπολυόμενος ἔφη· “Οἱ δέ γε ἐγκαταλειπόμενοι οὐ στεφανοῦνται.” τότε μὲν ἠπίως πρὸς τὸν Κορίνθιον ἀπεκρίνατο· πρὸς δὲ τὸν Εὐρυβιάδην ἔλεγεν οὐκέτι οὐδὲν τῶν πρότερον λεχθέντων. παρόντων γὰρ τῶν συμμάχων οὐκ ἔφερεν αὐτῷ κόσμον οὐδένα κατηγορεῖν.
      <br/>
    </div>
    <div class="chapter">
      <h3 class="chapter_ref">4 Speech of Themistocles</h3>
      <span class="verse_ref">1</span>&nbsp;Ὁ δὲ ἄλλον λόγου εἴχετο, λέγων τάδε·
      <br/>
      <span class="verse_ref">2</span>&nbsp;“Ἑν σοὶ νῦν ἐστὶ σῶσαι τὴν Ἑλλάδα, ἐὰν ἐμοὶ πείθῃ αὐτοῦ μένων ναυμαχίαν ποιεῖσθαι. ἀντίθες γὰρ ἑκάτερον ἀκούσας. πρὸς μὲν τῷ Ἰσθμῷ μαχόμενος, ἐν πελάγει ναυμαχήσεις, ὃ ἥκιστα ἡμῖν συμφέρει ναῦς ἔχουσι βαρυτέρας καὶ ἀριθμὸν ἐλάττους· ἀπολεῖς δὲ Σαλαμῖνα τε καὶ Μέγαρα καὶ Αἴγιναν, ἐὰν καὶ τὰ ἄλλα εὐτυχήσωμεν. ἅμα γὰρ τῷ ναυτικῷ αὐτῶν ἕψεται καὶ ὁ πεζὸς στρατός. καὶ οὕτως ἄξεις αὐτοὺς ἐπὶ τὴν Πελοπόννησον, κινδυνεύσεις τε ἁπάσῃ τῇ Ἑλλάδι.
      <br/>
      <span class="verse_ref">3</span>&nbsp;“Εἰ δὲ ἃ ἐγὼ λέγω ποιήσεις, τοσάδε χρηστὰ εὑρήσεις· πρῶτον μὲν ἐν στενῷ συμβάλλοντες ναῦσιν ὀλίγαις πρὸς πολλὰς πολὺ κρατήσομεν. τὸ γὰρ ἐν στενῷ ναυμαχεῖν πρὸς ἡμῶν ἐστίν, ἐν δὲ εὐρυχωρίᾳ πρὸς ἐκείνων. Σαλαμὶς δὲ περιγίγνεται, εἰς ἣν ἡμῖν ὑπέκκεινται παῖδές τε καὶ γυναῖκες. καὶ μὴν καὶ τόδε ἐν τούτοις ἔνεστιν, οὗ καὶ ἔχεσθε μάλιστα· ὁμοίως αὐτοῦ τε μένων ναυμαχήσεις πρὸ τῆς Πελοποννήσου καὶ πρὸς τῷ Ἰσθμῷ, οὐδ᾽ αὐτούς, εἰ εὖ φρονεῖς, ἄξεις ἐπὶ τὴν Πελοπόννησον.
      <br/>
      <span class="verse_ref">4</span>&nbsp;“Ἐὰν δέ γε ἃ ἐγὼ ἐλπίζω γένηται καὶ νικήσωμεν ταῖς ναῦσιν, οὔτε ὑμῖν εἰς τὸν Ἰσθμὸν παρέσονται οἱ βάρβαροι, οὔτε προβήσονται εἰς τὴν Ἀττικήν, ἀπίασί τε οὐδενὶ κόσμῳ. Μεγάροις τε περιγιγνομένοις κερδανοῦμεν καὶ Αἰγίνῃ καὶ Σαλαμῖνι, ἐν ᾗ ἡμῖν καὶ λόγιόν ἐστι τῶν ἐχθρῶν νικήσειν. τὰ μὲν οὖν εἰκότα βουλευομένοις καὶ τοιαῦτα φιλεῖ γίγνεσθαι, τὰ δὲ μὴ βουλευομένοις οὐκ ἐθέλει οὐδὲ ὁ θεὸς προσχωρεῖν πρὸς τὰς ἀνθρωπείας γνώμας.”
      <br/>
    </div>
    <div class="chapter">
      <h3 class="chapter_ref">5 An angry discussion. Eurybiades gives way. Portents</h3>
      <span class="verse_ref">1</span>&nbsp;Ταῦτα λέγοντος Θεμιστοκλέους, αὖθις ὁ Κορίνθιος Ἀδείμαντος ἐπεφέρετο· σιγᾶν τε ἐκέλευεν ᾧ μή ἐστι πατρίς, οὐδὲ Εὐρυβιάδην εἴα ἐπιψηφίζειν ἀπόλει ἀνδρί. τοῦτο δὲ ἔλεγεν, ὅτι κατείχοντο αἱ Ἀθῆναι. τότε δὴ ὁ Θεμιστοκλῆς ἐκεῖνόν τε καὶ τοὺς Κορινθίους πολλὰ καὶ κακὰ ἔλεγεν. ἐδήλου τε ὡς ἑαυτοῖς εἴη καὶ πόλις καὶ γῆ μείζων ἢ ἐκείνοις, ἕως ἂν διακόσιαι νῆες σφίσιν ὦσι πεπληρωμέναι. σημαίνων δὲ ταῦτα τῷ λόγῳ διέβαινεν εἰς Εὐρυβιάδην, λέγων σπουδαιότερον·
      <br/>
      <span class="verse_ref">2</span>&nbsp;“Σὺ εἰ μενεῖς αὐτοῦ καὶ μένων ἔσει ἀνὴρ ἀγαθός,—εἰ δὲ μή, ἀνατρέψεις τὴν Ἑλλάδα. τὸ πᾶν γὰρ τοῦ πολέμου ἡμῖν φέρουσιν αἱ νῆες. ἀλλ᾽ ἐμοὶ πείθου. εἰ δὲ ταῦτα μὴ ποιήσεις, ἡμεῖς μέν, ὡς ἔχομεν, ἀναλαβόντες τοὺς οἰκέτας κομιούμεθα εἰς Σῖριν τὴν ἐν Ἰταλίᾳ, ἣ ἡμετέρα ἐστὶν ἐκ παλαιοῦ· καὶ τὰ λόγια λέγει ὑφ’ ἡμῶν αὐτὴν δεῖν οἰκισθῆναι. ὑμεῖς δὲ συμμάχους τοιούσδε ἀπολέσαντες μνησθήσεσθε τῶν ἐμῶν λόγων.”
      <br/>
      <span class="verse_ref">3</span>&nbsp;Ταῦτα δὲ Θεμιστοκλέους λέγοντος, ἀνεδιδάσκετο Εὐρυβιάδης, φοβούμενος, ὡς δοκεῖ μοι, μάλιστα τοὺς Ἀθηναίους, μὴ ἑαυτοὺς ἀπολίπωσιν, ἐὰν πρὸς τὸν Ἰσθμὸν ἀνάγῃ τὰς ναῦς. ἀπολιπόντων γὰρ Ἀθηναίων, οὐκέτι ἐγίγνοντο ἀξιόμαχοι οἱ λοιποί. ταύτην δὲ αἱρεῖται τὴν γνώμην, αὐτοῦ μένοντας διαναυμαχεῖν. οὕτω μὲν οἱ περὶ Σαλαμῖνα λόγοις ἀκροβολισάμενοι, ἐπεὶ Εὐρυβιάδῃ ἔδοξεν, αὐτοῦ παρεσκευάζοντο ὡς ναυμαχήσοντες. ἅμα τε τῷ ἡλίῳ ἀνιόντι σεισμὸς ἐγένετο ἔν τε τῇ γῇ καὶ ἐν τῇ θαλάττῃ. ἔδοξε δὲ αὐτοῖς εὔξασθαι τοῖς θεοῖς καὶ ἐπικαλέσασθαι τοὺς Αἰακίδας συμμάχους. ἔφη δὲ Δικαῖος ἀνὴρ Ἀθηναῖος, ὃς ἔτυχε τότε ὢν ἅμα Δημαράτῳ, ἰδεῖν κονιορτὸν χωροῦντα ἀπὸ Ἐλευσῖνος ὡς ἀνδρῶν μάλιστα τρισμυρίων, καὶ φωνῆς ἀκούειν, καὶ ἑαυτῷ φαίνεσθαι τὴν φωνὴν εἶναι τὸν μυστικὸν Ἴακχον. Δημαράτῳ δὲ ἐρωτῶντι ὅ τι τὸ φθεγγόμενον εἴη εἶπεν· “Οὐκ ἔστιν ὅπως οὐ μέγα τι κακὸν ἔσται τῇ βασιλέως στρατιᾷ. θεῖον γὰρ τὸ φθεγγόμενον, ἀπὸ Ἐλευσῖνος ἰὸν εἰς τιμωρίαν Ἀθηναίοις τε καὶ τοῖς συμμάχοις.” ἐκ δὲ τοῦ κονιορτοῦ ἐγένετο νέφος καὶ μετέωρον ἐφέρετο ἐπὶ Σαλαμῖνος ἐπὶ τὸ στρατόπεδον τὸ τῶν Ἑλλήνων.
      <br/>
    </div>
    <div class="chapter">
      <h3 class="chapter_ref">6 Persian council of war. Advice of Queen Artemisia</h3>
      <span class="verse_ref">1</span>&nbsp;Οἱ δὲ εἰς τὸν Ξέρξου ναυτικὸν στρατὸν ταχθέντες ἔπλεον δι’ Εὐρίπου καὶ ἐγένοντο ἐν Φαλήρῳ. ἐνταῦθα δὴ κατέβη αὐτὸς Ξέρξης ἐπὶ τὰς ναῦς, βουλόμενος πυθέσθαι τῶν ἐπιπλεόντων τὰς γνώμας. οἱ μὲν δὴ ἄλλοι κατὰ ταὐτὸ γνώμην ἔλεγον, κελεύοντες ναυμαχίαν ποιεῖσθαι. Ἀρτεμισία δὲ τὰδε ἔφη·
      <br/>
      <span class="verse_ref">2</span>&nbsp;“Δέσποτα, τὴν γνώμην με δίκαιόν ἐστιν ἀποδείκνυσθαι, ἃ τυγχανω φρονοῦσα ἄριστα εἰς πράγματα τὰ σά. καὶ τάδε λέγω· φείδου τῶν νεών, μηδὲ ναυμαχίαν ποιοῦ. οἱ γὰρ ἄνδρες τῶν σῶν ἀνδρῶν κρείττονες τοσοῦτό εἰσι κατὰ θάλατταν, ὅσον ἄνδρες γυναικῶν. τί δὲ πάντως δεῖ σε ναυμαχίαις κινδυνεύειν; οὐκ ἔχεις μὲν τὰς Ἀθήνας, ἔχεις δὲ τὴν ἄλλην Ἑλλάδα; ἐμποδὼν δέ σοι ἵσταται οὐδείς.
      <br/>
      <span class="verse_ref">3</span>&nbsp;“Ὡς δὲ ἐγὼ νομίζω ἀποβήσεσθαι τὰ τῶν πολεμίων πράγματα, τοῦτο φράσω· ἐὰν μὲν μὴ ἐπειχθῇς ναυμαχίαν ποιούμενος, ἀλλὰ τὰς ναῦς αὐτοῦ ἔχῃς πρὸς γῇ μένων, ἢ καὶ προβαίνων εἰς τὴν Πελοπόννησον, ῥᾳδίως σοί, δέσποτα, χωρήσει ἃ ἐννοούμενος ἥκεις. οὐ γὰρ οἷοί τέ εἰσι πολὺν χρόνον σοι ἀντέχειν οἱ Ἕλληνες· ἀλλὰ διασκεδᾷς αὐτούς, κατὰ πόλεις δὲ ἕκαστοι ἀποφεύξονται. οὔτε γὰρ σῖτος πάρεστιν αὐτοῖς ἐν τῇ νήσῳ, ὡς ἐγὼ πυνθάνομαι, οὔτε μελήσει αὐτοῖς πρὸ τών Ἀθηναίων ναυμαχεῖν. εἰ δὲ αὐτίκα ναυμαχήσεις, φοβοῦμαι μὴ ὁ ναυτικὸς στρατὸς κακωθεὶς τὸν πεζὸν προσαπολέσῃ.”
      <br/>
    </div>
        <br/><br/>
        <nav>&#x2191; <a href="./">Edward's Salamis in Easy Attic Greek</a></nav>
        <br/>
        <p>This work is licensed under a <a href="http://creativecommons.org/licenses/by-sa/4.0/">Creative Commons Attribution-ShareAlike 4.0 International License</a>.</p>
        <p>The source is available at <a href="https://github.com/sleeptillseven/edwards-salamis-in-easy-attic-greek">https://github.com/sleeptillseven/edwards-salamis-in-easy-attic-greek</a>.</p>
      </div>
    </body>
    </html>
    
